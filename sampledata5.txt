Klest je slabé dříví zhruba do průměru 7 cm, které pochází z větví stromů nebo keřů.[1]

Pojem klest není v České republice definován žádným zákonem ani vyhláškou. Lesní zákon v § 19 pouze zmiňuje, že: "Každý má právo vstupovat do lesa na vlastní nebezpečí, sbírat tam pro vlastní potřebu lesní plody a suchou na zemi ležící klest. Při tom je povinen les nepoškozovat, nenarušovat lesní prostředí a dbát pokynů vlastníka, popřípadě nájemce lesa a jeho zaměstnanců." aniž by jakkoliv blíže definoval, co to je klest.

Největší lesní správce a hospodář v ČR, státní podnik Lesy České republiky, považuje za klest přirozený opad větví a zbytky po těžbě, které nemají na silnějším konci větší průměr než 7 cm bez kůry.[2] Podnik dále uvádí, že v dobách, kdy dřevo bylo hlavním zdrojem energie a tepla, byly lesy tzv. čisté, protože zejména obyvatelé na venkově vysbírali všechny suché větve, ba dokonce i suché šišky. S nárůstem cen elektrické energie a zemního plynu i dnes začínají být lesy v některých oblastech tzv. „čisté“. Z pohledu ekologie lesního prostředí však sběr klestu má spíše negativní dopad na kvalitu a obsah živin v půdě.